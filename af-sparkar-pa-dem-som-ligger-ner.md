# Är det dags att lägga ner Arbetsförmedlingen som bara sparkar på dem som redan ligger ner?

Efter 6 månaders inskrivning på Arbetsförmedlingen har jag nu haft min första avstämning. Jag satt 2,5 timmar i telefonkö för detta trots att detta var den utsedda dagen mötet skulle ske. Varför inte bara boka en specifik telefontid som alla andra och ringa upp istället?

Arbetsförmedlaren bekräftar genast att det är en svår konjunktur just nu och säger själv att denne söker jobb och vet hur svårt det är. Eh, det är så dåligt att jobba på Arbetsförmedlingen alltså att de själva gärna avslöjar att de försöker ta sig därifrån? Detta har man ju dock lätt kunna läsa om i sommarens debattartiklar om denna Kafka-liknande myndighet och hur de driver sina anställda på telefonavdelningen.

Sedan pratar vi vidare om hur jobbsöket går och jag får medhåll i att det är extrem konkurrens, väldigt få jobb ute och många arbetslösa. Jag får bekräftat att det är svårt just nu och att de är medvetna om det. Men arbetsförmedlaren måste ändå gå vidare och ge mig utökade krav i form av att jag nu måste söka 2 jobb varje månad som är utanför mitt område – fast ändå närliggande (eftersom jag måste vara kompetent för dem). Och med område menas de nyckelord som används i Platsbanken. Som någon som gillar terminologi, så vet jag ju redan att dessa nyckelord inte är kompletta, ibland överlappar varandra, och inte på något sätt är väldefinierade utifrån nuvarande arbetsmarknad för akademiker. Men Platsbanken är ändå universums referenspunkt för Arbtsförmedlingen. Jag försöker då nagelfara detta och fråga vad för nyckelord jag ska söka på som kan anses vara närliggande men ändå utanför mitt område. Detta kan arbetsförmedlaren inte svara på utan säger istället: "Jag förstår hur orimligt det låter men jag läser bara ur manus nu för vi har nya direktiv uppifrån att man ska ställa högre krav på arbetssökande ..."

Arbetsförmedlingen väljer alltså att sparka på dem som redan ligger ner med Kafka-liknande krav som inte går att vare sig förstå eller uppfylla, bara för att konjunkturen är kass, med hotet om förlorad a-kassa, istället för att gå till politikerna och säga: "Nu får ni faktiskt göra något radikalt för att få igång arbetsmarknaden för akademiker."

Arbetsförmedlaren tar fram en sökning och skickar mig 4 rekommenderade jobb att söka. Efter samtalet så tittar jag på dessa i Min Planering och får jag känslan av att om jag inte söker dessa så kommer jag få en varning och riskera att förlora min a-kassa, även om det bara är 'rekommenderade' aktiviteter. Två av jobben är annonser för ett konsultuppdrag som jag redan sökt genom ett annat bolag (som inte annonserat i Platsbanken eftersom den för de flesta arbetsgivare inte utgör universums mittpunkt). Så hur ska jag göra nu? Klicka i att jag sökt dessa två jobb fast jag i strikt mening inte sökt dem genom de två bolag som annonserat? Eller ska jag inte klicka i att jag sökt dem och därmed riskera en varning över dubbletter av ett jobb som jag inte kan söka för att jag redan sökt det? Kafka i farten igen ...

Det tredje jobbet är på ett riktigt skojarföretag som jag redan har sökt hos en gång förut. De svarade aldrig att ansökan var mottagen, skickade aldrig ett avslagsmail och ringde inte ens tillbaka när jag ringde receptionen och bad att få återkoppling på min ansökan. De lägger ut samma annons varje halvår med flera månaders ansökningstid. Ser inte ut som ett riktigt jobb i mina ögon. Så de är svartlistade i mina egna anteckningar och ett ställe jag ogärna söker till igen – men detta kan jag inte strida om med Arbetsförmedlingen eftersom de stirrar sig blinda på sin egen Platsbank, oavsett om de som annonserar är seriösa eller inte, och inte går att skriva meddelande till. Och jag sätter mig inte i flera timmar till i telefonkö bara för att säga det.

Det fjärde av de rekommenderade jobben är dock något som jag skulle kunna söka, även om jag nog är lite fel- eller överkvalificerad (något jag redan konstaterade när jag såg annonsen för en vecka sedan). Detta jobbet är inlagt med en av dessa nyckelord som kan tolkas på många olika sätt beroende på vilken bransch man kommer ifrån. Men oj – denna kategori är ju redan inom mitt område, så alltså kan detta jobb inte räknas som att jag söker utanför mitt område. Så varför ska jag söka det?

Jag drog mig i flera månader för att anmäla mig till Arbetsförmedlingen av just ovan beskrivna förlopp. Jag visste att det skulle bli såhär och att det skulle vara som att resonera med en vägg eller sitta i klorna på en psykopat.

Men såhär håller det på, runt runt, i dagens version av att vara arbetslös akademiker och ha med Arbetsförmedlingen att göra. Som många andra debattörer hävdat i sommarens artiklar är Arbetsförmedlingens enda existensberättigande att vara myndigheten där man registrerar sig som arbetslös för att kvalificera sig för a-kassa. I övrigt motarbetar man (i bästa fall) och totalt sänker (i värsta fall) de som redan kämpar och skulle ta ett jobb idag om de fick ett och om det fanns något att få. Något förmedlande av arbete sker inte.
